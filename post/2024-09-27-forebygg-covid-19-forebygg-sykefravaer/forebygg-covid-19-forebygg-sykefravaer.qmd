---
title: "Forebygg covid-19, forebygg sykefravær"
description: |
  Det er gode bevis for at en stor del av økningen i sykefraværet skyldes senfølger av covid-19.
author:
  - name: "Richard Aubrey White"
    url: https://www.rwhite.no
    orcid: 0000-0002-6747-1726
date: 2024-09-27
title-block-banner: "#e2ebf0"
editor_options: 
  chunk_output_type: console
---

![Publisert i [Dag of Tid den 27. september 2024](https://www.dagogtid.no/ordskifte/det-er-gode-bevis-for-at-en-stor-del-av-okningen-6.130.36673.58a350ea7c?sharer_id=917982&utm_medium=sharing).](2024-09-27-forebygg-covid-19-forebygg-sykefravær.jpg)

I innlegget «[Ikke et spørsmål om moral, men om god behandling](https://www.dagogtid.no/ordskifte/ikke-et-sporsmal-om-moral-men-om-god-behandling-6.130.36585.05be45aa98)» i *Dag og Tid* 20. september hevder Marit Hermansen, sjeflege i Nav, at «det spiller ikke så stor rolle hva som er årsaken til at man opplever lettere psykiske lidelser. Enten årsaken er korona eller noe annet, vil svært mange tjene helsemessig på å være i tilpasset aktivitet og arbeid.» 

Dette er feil.

Litt bakgrunn: Sykefraværet har økt i flere diagnosekoder sammenlignet med 2019. Navs sykefraværsregister har ingen kode for senfølger av covid-19, dermed er personer med senfølger spredt over flere koder basert på symptomer. Senfølger av covid-19 kan påvirke [nesten alle organsystemer](https://www.nature.com/articles/s41591-024-03173-6), inkludert hjernen. De største [økningene](https://www.nav.no/no/nav-og-samfunn/statistikk/sykefravar-statistikk/sykefravar) tilhører kodene A04 (utmattelse), P02 (psykisk ubalanse situasjonsbetinget) og P29 (psykiske symptomer/plager). Utmattelse har en tydelig tilknytning til senfølger av covid-19, likevel fokuserer narrativet kun på «lettere psykiske lidelser» (P02 og P29). Nav-forskerne [Moberg og Kabashi](https://www.nav.no/no/nav-og-samfunn/kunnskap/analyser-fra-nav/arbeid-og-velferd/arbeid-og-velferd/arbeid-og-velferd-nr.2-2023/sykefravaer-etter-covid-19.sammenheng-mellom-covid-19-og-trotthet-og-slapphet) har funnet at sykefravær på grunn av akutt covid-19 var assosiert med 25 % og 18 % høyere sykefravær for henholdsvis P02 og P29 i løpet av de påfølgende 12 ukene. 

Ifølge WHO gir [1 av 10 koronainfeksjoner senfølger](https://www.who.int/europe/news-room/fact-sheets/item/post-covid-19-condition), og studier anslår at vaksiner kun er ca. [50 % effektive](https://www.nature.com/articles/s41591-024-03173-6) i å forebygge disse. Med dagens «fri smitte»-strategi har Norge hatt 5 millioner infeksjoner hvert år siden 2022. Ut fra dette kan vi forvente ca. 250 000 nye tilfeller med senfølger hvert år – også i 2024 og 2025. Den tyske helseministeren prof. Lauterbach uttalte [den 17. september 2024](https://x.com/BMG_Bund/status/1836054517273477631): «Senfølger av covid-19 er ikke borte, og de vil ikke forsvinne. Det finnes ofte ingen kur for de som er rammet – og antallet rammede vokser.»

Det er gode bevis for at en stor del av økningen i sykefraværet skyldes senfølger av covid-19.

Nå til Hermansens sak: God behandling må tilpasses sykdommens årsak. Dersom en person er utbrent på grunn av livs- eller arbeidsforhold, kan aktivitet hjelpe. Men hvis noen feildiagnostiseres som utbrent, mens de faktisk lider av senfølger av covid-19, kan aktivitet uten tilstrekkelig hensyn til anstrengelsesutløst sykdomsfølelse/symptomforverring (PEM) [potensielt være skadelig](https://www.nature.com/articles/s41467-023-44432-3).

Vi bør forebygge sykdom, ikke bare behandle den. Dersom økningen i sykefravær skyldes senfølger av covid-19, må vi forebygge covid-19. Dette kan gjøres ved å [forbedre ventilasjon, øke luftrensing](https://www.science.org/doi/full/10.1126/science.adp2241) og anbefale bruk av [FFP2-åndedrettsvern](https://journals.asm.org/doi/10.1128/cmr.00124-23) i offentlige rom når det er mye smitte. Disse tiltakene er effektive og påvirker ikke dagliglivet nevneverdig. Vi kan redusere selve problemet, og folk kan slippe å bli syke – det vi mangler, er vilje.

Til slutt handler det om ansvar. Siden 2022 har landet, under Arbeiderpartiet og Senterpartiets regjering, ført en «fri smitte»-politikk uten en risikovurdering av senfølger av covid-19. Rundt 250 000 nye nordmenn er rammet av senfølger hvert år. Helseminister Vestre har videreført denne linjen, uten å ha evaluert konsekvensene med hensyn til senfølger, og har i stedet lagt skylden for det økte sykefraværet på at «pandemien har ført til at vi har litt annen atferd» (God morgen Norge, 17. september).

Samtidig har regjeringens [store kutt i FHIs budsjett i 2023](https://www.aftenposten.no/meninger/debatt/i/y6z1Xr/budsjettkutt-truer-folkehelsen), som førte til [nedleggelsen](https://www.dagensmedisin.no/fhi-folkehelseinstituttet-inneklima/fhi-kutter-inneklima-fagmiljo/531987) av FHIs fagmiljø for inneklima, svekket Norges evne til å lage lover om tekniske krav til inneklima/byggverk [som kan beskytte oss mot luftbårne virus som korona](https://eprints.qut.edu.au/247686/1/MORAWSKA_Mandating_IAQ_for_public_buildings.pdf). Dette er et svik mot folkehelsa og en interessekonflikt for regjeringen – å anerkjenne senfølger som et samfunnsproblem ville rette oppmerksomheten mot «fri smitte»-politikken og de ressursene som regjeringen har fjernet.

Dersom økningen i sykefravær skyldes senfølger av covid-19, må dette tvinge regjeringen til å stå til ansvar for sin post-pandemiske håndtering og de påfølgende helsemessige og økonomiske konsekvensene.

Så ja, årsaken spiller en stor rolle.

*Richard Aubrey White har ein doktorgrad i biostatistikk frå Harvard University. Han er forskar ved FHI, men uttalar seg ikkje på vegner av instituttet.*
